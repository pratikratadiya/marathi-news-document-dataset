सातवा वेतन आयोग आणि ‘एक हुद्दा, एक निवृत्तिवेतन‘ या योजनांमुळे केंद्र सरकार सुमारे रु. 95 हजार कोटींची रक्कम अदा करणार आहे. यामुळे औद्योगिक क्षेत्रातील उत्पादनाला, तसेच आर्थिक गुंतवणुकीला गती येईल. मोटरवाहन कायद्यात बदल करून परवाना पद्धत रद्द करणे आणि सर्वांना परवडेल अशी सुरक्षित बससेवा उपलब्ध करण्याचे क्षेत्र खासगी उद्योजकांनाही खुले केले जाईल. त्यातून तोडगा काढून ते मार्गी लावण्यासाठी नवीन कायदा केला जाईल. विमा, निवृत्तिवेतन, स्टॉक एक्स्चें ज आणि संपूर्ण भारतीय बनावटीचे अन्नप्रक्रिया उद्योग यातील परकीय गुंतवणुकीला सुलभता आणली जाईल. कर्जाची वसुली करण्याच्या कायद्यात सुधारणा केली जाईल. बॅंकांमध्ये नवीन भांडवल घालण्यासाठी रु. 25 हजार कोटींची रक्कम अर्थसंकल्पात गृहीत धरली असली, तरी आवश्यककतेप्रमाणे अधिक रक्कमही उभारण्याची शक्य2ता अर्थमंत्र्यांनी व्यक्त केली आहे. स्वयंपाकाच्या गॅसवरील अनुदान थेट लाभार्थ्यांच्या बॅंक खात्यात पोचविण्याच्या योजनेला अभूतपूर्व यश लाभले. पुढील वर्षापासून ‘प्लॅन‘ व ‘नॉन-प्लॅन‘ अशी वर्गवारी न ठेवता ‘भांडवली‘ व ‘बिगरभांडवली‘ अशी अधिक सयुक्तिक विभागणी केली जाईल. स्वस्त घरांची निर्मिती करणाऱ्या बांधकाम व्यावसायिकांना 3 वर्षांसाठी करमुक्ती देण्यात आली आहे.