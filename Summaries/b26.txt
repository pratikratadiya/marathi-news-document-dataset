देशातील बॅंकांच्या अनुत्पादित कर्जांचा (एनपीए) विषय वादग्रस्त उद्योजक विजय मल्ल्या यांच्या पलायनामुळे गाजतो आहे. सप्टेंबर 2015 अखेर बॅंकांचा एनपीए सुमारे 3.41 लाख कोटी रुपये आहे. रिझर्व्ह बॅंक याबाबत सतत इशारे देत असून, बॅंकांना त्यांनी दिलेल्या कर्जांची खरी परिस्थिती उघड करण्यास आता भाग पडले असून, थकीत कर्जांसाठी तरतूद करण्यास बॅंकांना सांगण्यात आले आहे. त्याचे परिणाम ऑक्टोेबर ते डिसेंबर 2015 या तिमाहीच्या बॅंकांच्या आर्थिक निकालात दिसले असून, भविष्यात सरकारला बॅंकांसाठी भांडवलाच्या पुनर्उभारणीची गरज भासणार आहे. यावरून आपल्या अर्थव्यवस्थेतील राष्ट्रीयीकृत बॅंकांचे महत्त्व लक्षात येते; परंतु बॅंकांना थकीत, बुडीत आणि पुनर्रचित कर्जांच्या समस्येने ग्रासले असून, आता याला गंभीर स्वरूप आले आहे. आर्थिक विकास दरास चालना द्यायची असेल, तर बॅंकिंग क्षेत्र सशक्त असणे गरजेचे आहे, तरच बॅंका सुरळीतपणे कर्जपुरवठा करू शकतील; परंतु आज तशी परिस्थिती नाही. देशातील सर्वांत मोठी बॅंक म्हणून ओळखल्या जाणाऱ्या स्टेट बॅंक ऑफ इंडियाचा ऑक्टो बर ते डिसेंबर 2015 या कालावधीमधील नफा गेल्या वर्षातील याच तिमाहीच्या तुलनेत 61.6 टक्यांे   नी घसरला आहे, तर ढोबळ अनुत्पादित कर्जांचे (ग्रॉस एनपीए) प्रमाण 5.1 टक्के झाले आहे. अनुत्पादित कर्जांचे वाढते प्रमाण आणि त्यासाठी कराव्या लागणाऱ्या तरतुदी हे या समस्येचे मूळ आहे.