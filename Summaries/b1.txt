बँकांनी दिलेले लाखो कोटींच्या घरातील कर्ज थकविणाऱ्या विविध व्यक्ती व आस्थापनांची नावे व थकित रकमा जाहीर करण्यात याव्यात असे मत सर्वोच्च न्यायालयाने मंगळवारी व्यक्त केले. मंगळवारी या प्रकरणी सुनावणीदरम्यान सरन्यायाधीश टी.एस.ठाकूर व न्या. आर.बानुमथी यांनी स्पष्ट केले की, कर्ज थकिताची प्रचंड मोठी रक्कम पाहता ही महत्त्वाची माहिती जाहीर केली जावी, असे आपले मत बनले आहे. त्यावर रिझव्‍‌र्ह बँकेने विरोध दर्शविताना, यातून गोपनीयतेच्या तत्त्वाचा भंग होईल आणि त्याचे अन्य अनेक दुष्परिणामही असल्याचा दावा करण्यात आला. न्यायालयाने या प्रकरणाची पुढील सुनावणी २६ एप्रिलला ठेवली असून मूळ जनहित याचिकेची व्याप्ती वाढवून अर्थ मंत्रालय व भारतीय बँक महासंघ (आयबीए) यांनाही पक्षकार केले आहे. याआधी सर्वोच्च न्यायालयाने रिझव्‍‌र्ह बँकेला ५०० कोटी रुपये व त्यापेक्षा अधिक रकमेचे कर्ज थकविणाऱ्या कंपन्या व त्यांच्या थकबाकीची रकमांची यादी देण्यास सांगितले होते. रिझव्‍‌र्ह बँकेने नियत मुदतीत हा तपशील गोपनीयतेच्या अटीवर बंद लिफाफ्यात न्यायालयाला सादर केला आहे. बँकांच्या कर्जवसुली करण्यात हतबलतेमुळेच, तब्बल १,४०,००० कोटी रुपयांवर त्यांना पाणी सोडावे लागले आहे.