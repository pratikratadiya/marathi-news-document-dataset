इन्स्टिट्यूट ऑफ चार्टर्ड अकाउंटंट्‌स ऑफ इंडिया (आयसीएआय) या संस्थेच्या पश्चिनम विभागातील पुणे शाखेच्या अध्यक्षा म्हणून सीए रेखा धामणकर यांची नुकतीच एकमताने निवड करण्यात आली आहे. या शाखेच्या गेल्या 55 वर्षांच्या इतिहासातील धामणकर या पहिल्याच महिला अध्यक्षा आहेत. यानिमित्त त्यांच्याशी संवाद साधला असता, "महिला आणि अर्थकारण‘ विषयावर त्यांनी आपली निरीक्षणे नोंदविली आणि "आर्थिक नियोजनात महिलांचा सहभाग वाढायला हवा,‘ असे आग्रही प्रतिपादन केले. धामणकर या स्वत: माहिती प्रणाली परीक्षक; तसेच आर्थिक गुन्हे अन्वेषण विभागाबरोबर आणि स्वतंत्रपणे या गुन्ह्याच्या तपासात पोलिसांना मदत करतात. स्वकर्तृत्वावर सर्व स्तरावर उल्लेखनीय कामगिरी बजाविणाऱ्या धामणकर यांना व्यावसायिक, कौटुंबिक आणि सामाजिक जबाबदाऱ्या सांभाळताना तारेवरची कसरत करावी लागते. सनदी लेखापाल असणाऱ्या व्यक्तींना त्यांच्या "बिझी शेड्यूल‘मधून बाहेर काढण्यासाठी आणि त्यांच्या कलागुणांना वाव देण्यासाठी त्यांनी "सीए आर्टस आणि स्पोर्टस सर्कल‘ हे व्यासपीठ उपलब्ध करून दिले आहे. महिलांनी एकत्र येऊन सरकारच्या नव्या योजनांचा फायदा घेतला पाहिजे. पण बॅंका व पोस्टातील ठेव योजनांबरोबरच विमा योजना, म्युच्युअल फंड, शेअर बाजार यांमध्ये सहभागी होण्यात आणि गुंतवणूक करण्यात महिलांचा कमी असणारा वाटा वाढविता येईल. कोठे गुंतवणूक केल्यास किंवा कोठे खर्च केल्यावर करात सवलत मिळेल, याची माहिती महिलांनी घ्यावी. त्यामुळे करांमध्ये सवलत मिळू शकेल.