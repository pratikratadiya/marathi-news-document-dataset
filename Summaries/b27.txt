1) अनुत्पादित, थकीत कर्जे आणि आर्थिक विकास दर ः
बॅंकांनी दिलेल्या कर्जाची वसुली देशाच्या आर्थिक विकास आणि प्रगतीशी बऱ्याच प्रमाणात निगडित असते, हे पुढे दिलेल्या तक्त्या वरून स्पष्ट होते. म्हणजेच, विकासदर निम्याने घसरला आणि त्या अनुषंगाने अनुत्पादित कर्जांचे प्रमाण वाढत गेले. गेली दोन आर्थिक वर्षे विकासदर वाढलेला दिसत असला, तरी अनुत्पादित कर्जांचे प्रमाण वाढत आहे.
2) बॅंकांनी लावला 5/25 च्या नियमाचा सोईस्कर अर्थ ः
रिझर्व्ह बॅंकेने पायाभूत क्षेत्रातील कर्जवसुलीची समस्या सोडविण्यासाठी 14 जुलै 2014 रोजी एका परिपत्रकाद्वारे 5/25 चा नियम आणला, ज्यायोगे अनेक पायाभूत सुविधा प्रकल्पांना दीर्घ मुदतीचे कर्ज उपलब्ध करून देताना त्याची मुदत 25 वर्षांपर्यंत वाढविण्यास मुभा दिली गेली. पायाभूत क्षेत्रातील रस्ते बांधणी प्रकल्प हे याचे उत्तम उदाहरण आहे. असे प्रकल्प दीर्घकाळात फायदेशीर असले, तरी पहिली सुमारे पाच वर्षे यामध्ये फायदा होऊन कर्जफेड करणे शक्य  होत नाही. आपल्याकडील काही कर्जांना अशाप्रकारे पुनर्रचित करून ती अनुत्पादित होणे पुढे ढकलण्याचा प्रकार केला गेला आहे. 
3) सहेतुक कर्जबुडवे (विलफुल डिफॉल्टर) ः
आज अनेक बॅंकांची बुडीत कर्जे "सहेतुक कर्ज बुडवणे‘ या प्रकारातून वाढली आहेत. विजय मल्ल्या आणि त्यांच्या बंद पडलेल्या "किंगफिशर एअरलाइन्स‘चे कर्ज हे सहेतुक कर्ज बुडवणे प्रकारचे ढळढळीत उदाहरण आहे. "सिबील‘ ने जारी केलेल्या माहितीनुसार, कर्ज बुडवेगिरीची एकंदर 5 हजार 275 प्रकरणे असून, यातून बॅंकांचे 56 हजार कोटी रुपये अडकले आहेत. गेल्या 13 वर्षांत अशा कर्जांमध्ये नऊपट वाढ झाली असून, ही चिंतेची बाब आहे. ही 56 हजार कोटी रुपयांची रक्कम केंद्र सरकारने नुकत्याच केलेल्या नव्या आर्थिक वर्षाच्या अर्थसंकल्पातील कृषी आणि शेतकरी यांच्या कल्याणकारी योजनांच्या रकमेच्या (36 हजार कोटी) सुमारे दीडपट आहे.