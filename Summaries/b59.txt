राजकारण ही शक्यंतेच्या चौकटीतील कला असते‘, हे वचन प्रसिद्ध आहे आणि ‘राजकीय अर्थशास्त्रा‘च्या बाबतीत तर ते जास्तच खरे आहे. केंद्रीय अर्थमंत्री अरुण जेटली यांनी 2016-17 या आर्थिक वर्षासाठी मांडलेला अर्थसंकल्प हे त्याचे उत्तम उदाहरण म्हणता येईल. आर्थिक सुधारणांची दिशा जेटलींनी स्वीकारली असली तरी त्यांचा वेग अपेक्षेपेक्षा कमी आहे, यात शंका नाही. या सुधारणांच्या मार्गात अनेक राजकीय स्पीडब्रेकर आहेत; जागतिक परिस्थितीच्या मर्यादा आहेत आणि अस्मानी संकटेही आहेत. शेती हा देशाच्या अर्थव्यवस्थेचा कणा आहे आणि त्या पायाकडे नीट लक्ष दिल्याशिवाय कळस उभा राहणार नाही, याची जाणीव या अर्थसंकल्पात दिसते. जेटलींनी 28.5 लाख हेक्टार जमीन सिंचनक्षेत्रात आणण्याचे महत्त्वाकांक्षी उद्दिष्ट ठेवले आहे, ते अत्यंत महत्त्वाचे आहे. पीक विमा योजनेसाठी साडेपाच हजार कोटींची तरतूद, दारिद्य्ररेषेखालील व्यक्तींच्या घरातील गृहिणीला धुराच्या चुलीतून मुक्त करून त्यांच्यापर्यंत स्वयंपाकाचा गॅस पोचविण्याचा निर्धार अशा घोषणा करून सरकारने खेड्याकडे मोहरा वळविला असल्याचे स्पष्ट झाले. कर्जाच्या ओझ्याखाली दबलेल्या, अस्मानी संकटाने पिचलेल्या शेतकऱ्याला पुढच्या काही वर्षांनी येऊ शकणाऱ्या ‘सुगी‘चा निर्वाळा कितपत दिलासा देऊ शकेल? कर्जबुडव्यांमुळे नाकातोंडात पाणी गेलेल्या सार्वजनिक बॅंकांसाठी केवळ 25 हजार कोटी रुपयांचा टेकू देणे, हे असमाधानकारक आहे. संरक्षणासाठी पुरेशी वाढ करणे शक्य  झाले नसले तर त्याची कारणे व उपाय यांची चर्चा करणे आवश्यकक आहे. विविध आकर्षक योजना तयार करण्यात आणि त्यांचे ‘ब्रॅंडिंग‘ करण्यात मोदी सरकार पटाईत आहे; परंतु त्या घोषणांना ज्या रचनात्मक परिवर्तनाची जोड हवी आहे, त्या बाबतीत सरकारला बराच बचावाचा आणि सावध पवित्रा घ्यावा लागतो आहे, हेही अर्थमंत्र्यांचे भाषण ऐकताना जाणवल्याशिवाय राहत नाही. तूर्त दिशा योग्य आहे, यावरच समाधान मानण्याशिवाय गत्यंतर नाही