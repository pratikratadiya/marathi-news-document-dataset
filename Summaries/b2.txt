पनामा - जगभरातील प्रथितयश व्यक्तिमत्त्वांसहित शेकडो जणांच्या "गुंतवणूकीचे स्थान‘ असल्याचे उघड झालेल्या मोसॅक फोन्सेका या पनामामधील कंपनीवर येथील पोलिस दलाने आज (बुधवार) छापा टाकला. कंपनीचा बेकायदेशीर आर्थिक व्यवहारात सहभाग असल्याच्या वृत्ताच्या पार्श्ववभूमीवर संबंधित कागदपत्रांचा शोध घेण्यासाठी हा छापा टाकण्यात आल्याचे सूत्रांनी सांगितले. दरम्यान, मोसॅक फोन्सेका कंपनीने कोणत्याही स्वरुपाच्या गैरव्यवहारामध्ये सहभागी असल्याचे नाकारले असून उपलब्ध माहितीमधून चुकीचा अर्थ काढण्यात आल्याचा दावा केला आहे. पनामाचे राष्ट्राध्यक्ष जुआन कार्लोस व्हरेला यांनी या पार्श्वाभूमीवर आंतरराष्ट्रीय आर्थिक व्यवहारामध्ये अधिकाधिक पारदर्शकता आणण्यासाठी इतर देशांना सहकार्य करण्याचे आश्वाासन दिले आहे. या कंपनीमध्ये व्यावसायिक भागीदार असलेले रमोन फोन्सेका यांनी कंपनीची संवेदनशील माहिती परदेशांतून हॅक करण्यात आल्याचा आरोप यावेळी केला. करबुडव्यांचे आश्रयस्थान असलेल्या पनामा या देशातील "मोझॅक फोन्सेका‘ या कायदेविषयक कंपनीशी संबंधित एक कोटींपेक्षा अधिक गुप्त कागदपत्रे उघड करण्यात आंतरराष्ट्रीय पातळीवर काम करणाऱ्या शोधपत्रकारांच्या एका गटाला यश मिळाले असून, त्यामुळे जगभरातील अनेक बडे नेते, उद्योगपती आणि सेलिब्रिटींची झोप उडाली आहे.